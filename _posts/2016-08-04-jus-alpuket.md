---
published: true
title: 'Jus Alpuket'
layout: post
tags: ['jus alpuket', 'fb:fiksi_ags']
categories: [ungkara-sunda]
author: Yusuphm
---

"Milari jus alpuket cios, kang?", Silvi ngaléndot.<br>
"Cios atuh.", Dilakna ogo.<br>
Jus alpuket jadi kodeu, harti jeung lalakon naon satukangeunana ukur kuring jeung manéhna nu apal.<br>
"Uih heula! nya", kuring amitan.<br>
"Tapi tong lami...", Tungtung irungna ditoél, manéhna metot dasi, laun.<br>
Mobil nyemprung mawa haté rusuh. Patali marga bangun méré jalan, lénglang, Jus dina kongkolak.<br>
Kasampak imah simpé, "Ka mana Imas?", tuang-toong ka pipir. Aya keuheul aya atoh. Teu kudu néangan ékol.<br>
"Geuning Kaka? Boa lami ngantosan?", Imas norojol ngais kantong koja.<br>
Késang renung dina tarang. Amis cauna narémpél sawaréh ririaban katebak angin.
Sok angger nyebut kaka cara baheula keur bobogohan.<br>
"Wa Haji panén alpuket. Kaémutan Kaka sedep pisan, ngiringan wé ka pasir.
Manawi téh teu nanjak. Dugi ka ngahégak kieu, uah-uih", cénah galécok.<br>
"Nyerat pesen da, dina kotak paranti konci. Teu kapendak rupina?", Molohok merong anu célémbéng téh.<br>
Ras kana bageurna, bélana, Imas ngusapan késang maké tungtung samping pangais.<br>
Disampeurkeun, "Damel jus alpuket, yu!"<br>
"Kedah dikumbah heula, atuh"<br>
"Sanés alpuket éta", Leungeun meulit kana cangkéng lengkéhna.<br>
Imas ngajérété, gétékan. HP ngageter, geuwat disasar, dipareuman.
